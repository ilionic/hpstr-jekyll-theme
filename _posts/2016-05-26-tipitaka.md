---
layout: post
category: tipitaka
tags:
  - tipitaka
image:
  feature: buddha4816.jpg
published: true
---

**Tipitaka** (*Tipiṭaka*)

Pali Kanonas, žinomas kaip *Tipitaka* (*Tipiṭaka=* tris (*ti*) + krepšiai (*piṭaka*)), susideda iš trijų dalių: *Vinaja* (*Vinaya*) *pitaka* - vienuolių disciplinos kodeksas, *Suta* (*Sutta*) *pitaka* - sutų rinkinys ir *Abhidhama* (*Abhidhamma*) *pitaka* - filosofinis Dharmos nagrinėjimas.

*Vinaja* ir keturios *Suta pitakos nikajos* (*nikaya*= [tekstų] grupė) bei kelios knygos iš penktosios *nikajos* sudaro seniausią Kanono branduolį. Ši svetainė yra orientuota į jų vertimą. Pagrindiniai *Tipitakos* tekstai turi komentarus ir pokomentarius, kurie nors ir parašyti daug vėliau (bent tūkstantį metų po Budos), yra labai vertingi tekstų supratimui. Todėl verčiant, į juos buvo plačiai remtasi. Komentarams pasirodžius esant abejotinais, tai pateikiama nuorodoje.

Nors *Sutos* ir yra seniausias, kasdienine kalba pateiktas Budos mokymas, nesinori nuvertinti *Abhidhamos* (kuri neabejotinai yra vėlesnis veikalas). *Abhidhamos* žinojimas pagilina *sutų* supratimą ir perkelia jį į kitą lygmenį. Todėl po truputį pateiksime ir resursus, susijusius su *Abhidhama*.

**Pali** (*Pāḷi*)

„Pali“ reiškia „tekstas“. Pradžioje šis terminas buvo vartojamas komentatorių tarpe siekiant pagrindinį kanono tekstą atskirti nuo komentaro, jie buvo pavadinti atitinkamai: pali (*pāḷi*) ir *athakatha* (*aṭṭhakatha*). Laikui bėgant susiklostė klaidingas supratimas, kad „pali“ reiškia specifinę kalbą, kuria kalbėjo Buda. Tuo tradiciškai tiki Theravados šalių budistai. Remdamiesi archeologiniais radiniais, budologai padarė vienareikšmišką išvadą, kad Buda kalbėjo ne pali, tačiau atsakyti į klausimą, kokia kalba jis mokė, jie kol kas negali. Theravados komentaruose teigiama, kad tai buvo Maghados kalba. Kaip bebūtų, pali kalba yra labai artima tų laikų Indijos dialektams (prakritams). Nors filologai ir negali sutapatinti jos su nei vienu iš šių dialektų, skirtumą tarp jų gerai iliustruoja mums gerai pažįstamas skirtumas tarp lietuvių literatūrinės kalbos ir žemaičių tarmės. 

<figure>
	<a href="{{ site.url }}/images/Tipitakos_sandara.png"><img src="{{ site.url }}/images/Tipitakos_sandara.png" alt=""></a>
</figure>
