---
layout: post
description: ""
category: "tipitaka"
tags: [tipitaka]
image:
  feature: buddha4816.jpg
---

**Tipitaka** *(Tipiṭaka)*

Pali Kanonas, žinomas kaip Tipitaka (*Tipiṭaka=* tris (*ti*) + krepšiai (*piṭaka*)), susideda iš trijų dalių: Vinaja *(Vinaya)* pitaka - vienuolių disciplinos kodeksas, Suta *(Sutta)* pitaka - sutų rinkinys ir Abhidhama *(Abhidhamma)* pitaka - filosofinis Dharmos nagrinėjimas.

Vinaja ir keturios Suta piṭakos nikajos (*nikaya*= [tekstų] grupė) bei kelios knygos iš penktosios nikajos sudaro seniausią Kanono branduolį. Ši svetainė yra orientuota į jų vertimą. Pagrindiniai Tipiṭakos tekstai turi komentarus ir po-komentarus, kurie nors ir parašyti daug vėliau (bent tūkstantį metų po Budos), yra labai vertingi tekstų supratimui. Todėl verčiant, į juos buvo plačiai remtasi. Komentarams pasirodžius esant abejotinais, tai pateikiama nuorodoje.

Nors Sutos ir yra seniausias, kasdienine kalba pateiktas, Budos mokymas, nesinori nuvertinti Abhidhamos (kuri neabejotinai yra vėlesnis veikalas). Abhidhamos žinojimas pagilina sutų supratimą ir perkelia jį į kitą lygmenį. Todėl po truputį pateiksime ir resursus liečiančius Abhidhamą.

**Pali** *(Pāḷi)*

'Pali' reiškia 'tekstas'. Pradžioje šis terminas buvo vartojamas tarp komentatorių siekiant pagrindinį kanono tekstą atskirti nuo komentaro, jie buvo pavadinti atitinkamai: pali *(pāḷi)* ir athakatha *(aṭṭhakatha)*. Laikui bėgant susiklostė klaidingas supratimas kad 'pali' reiškia specifinę kalbą, kuria kalbėjo Buda (tuo tradiciškai tiki Theravados šalių budistai). Budologai iš arheologinių radinių padarė vienareikšmišką išvadą, kad Buda kalbėjo ne pali, tačiau atsakyti į klausimą, kokia kalba jis mokė, jie kol kas negali. Theravados komentaruose teigiama, kad tai buvo Maghados kalba. Kaip ten bebūtų, pali yra labai artima tų laikų Indijos dialektams (prakritams). Nors filologai ir negali sutapatinti jos su nei vienu iš jų, skirtumą tarp jų galima pateikti tokiu pavyzdžiu: skirtumas tarp lietuvių literatūrinės kalbos ir žemaičių tarmės. Suprantant, kad mes gyvename daugiau nei 2,5 tūkst. metų po Budos, galima manyti, kad ji skamba taip panašiai į Budos kalbą, kaip mes tik galime to tikėtis.
