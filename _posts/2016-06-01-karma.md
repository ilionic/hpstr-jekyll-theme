---
layout: post
category: mokymas
tags:
  - mokymas
image:
  feature: headers/buddha-002.jpg
published: true
---

Karma (*kamma*)

Kas atsako už būtybių gerbūvį? Kas kaltas dėl mūsų nelaimių? Kam turėtumėme dėkoti už ištaigą?

Tiesa yra ta, kad už dabartinę mūsų padėtį gyvenime atsako mūsų veiksmai. Tai yra pagrindinis Budos mokymo principas. Sanskrito kalboje veiksmas skamba kaip *‘karma’*, pali kalboje - *‘kama’* (*kamma*). Taigi, *karma* yra veiksmas ir jo gebėjimas duoti vaisių (*karma* ≠ pasekmė!). Tarp veiksmų svarbiais budizme laikomi valingi veiksmai, poelgiai, kurie gali būti įvertinti pagal moralės normas. Būtent ketinimas, arba valia (*cetana*, tariasi *čėtana*) yra tai, kas suteikia *karmai* moralinę vertę. Buda aiškiai pareiškė, kad jis vadina *čėtaną karma*. Ir šis *karmos* apibūdinimas duoda mums suprasti, kad *karma* yra mentalinis (psichinio pobūdžio) įvykis, tai yra protinė veikmė, įkūnijanti proto impulsus, polinkius ir tikslus. Ketinimas gali būti išreikštas proto, kalbos arba kūno veiksmu. Jie taip pat yra vadinami veiksmo durimis (*kammadvara*). Moralės atžvilgiu *karma* yra skirstoma į dorovingą (*kusala*) ir nedorą (*akusala*). Nedora *karma* yra ta, kuri yra peiktina, žalinga dvasiniam tobulėjimui ir yra savo bei kitų kentėjimo šaltinis. Kitą vertus, dorovinga *karma* yra ta, kuri yra pagirtina, palanki dvasiniam tobulėjimui ir duoda sau bei kitiems naudos. Yra begalė įvairių dorovingų ir nedorų *karmų*, bet dažniausiai Buda vardino kiekvienos grupės dešimt svarbiausių, pavadindamas jas atitinkamai dorovingomis arba nedoromis *karmos* kryptimis (*kammapatha*). Kiekvienoje grupėje yra trys kūno, keturios kalbos ir trys proto *karmos*. Dešimt nedoros *karmos* krypčių yra šios: gyvybės naikinimas, vagystė ir ištvirkavimas (kūno *karma*); melas, šmeižtas, šiurkšti kalba ir tušti plepalai (kalbos *karma*); gobšumas, piktavališkumas ir neteisingas požiūris (proto *karma*). Dorovingos *karmos* kryptys yra priešingos nedoroms: susilaikymas nuo pirmiausiai minėtų septynių veiksmų, gobšumo ir piktavališkumo neturėjimas bei laikymasis teisingo požiūrio. Nors pirmi septyni ir yra proto kontroliuojama veikla, jie vis dėl to yra vadinami atitinkama kūno ir kalbos *karma*, nes tai yra atitinkamų veiksmų pasireiškimo durų kontrolė. Šios dvi  *karmų* grupės yra vadinamos kryptimis todėl, kad jos turi potencialą tapti naujo atgimimo priežastimi atitinkamoje būties sferoje. Dorovingos *karmos* veda į atgimimą laiminguose pasauliuose (žmonių, dėvų ir brahmų), nedoros gi veda į nelaimingus pasaulius (gyvūnijos, pėtų, demonų ir pragarų).

<!--break-->

Veiksmai skirstomi į dorovingus ir nedorus pagal moralines savybes veiksmui suteikiančias  šaknis (*mūla*). Nedoros šaknys yra godumas (*lobha*), bjaurėjimasis (*dosa*) ir klaidingas manymas (*moha*). Bet kuris iš jų kylantis veiksmas yra nedoras. Dorovingos šaknys yra priešingos pirmosioms trims: ne-godumas (*alobha*), t.y. atsižadėjimas, neprisirišimas, dosnumas ir pan.; ne-bjaurėjimasis (*adosa*), t.y. draugiškumas, simpatija, geraširdiškumas ir pan.; teisingas manymas (*amoha*), t.y. išmintis. Bet kuris iš jų kylantis veiksmas yra dorovingas.

Svarbiausia *karmos* savybė yra gebėjimas duoti moralinę veiksmų vertę atitinkančius vaisius. Vaisių ir *karmų* tarpusavio ryšis yra labai paprastas. Kai nedoros *karmos* subręsta, jos teikia kentėjimą, nepageidautinus rezultatus, dorovingos gi teikia laimę - tai, ko mes visi geidžiame. *Karmų* vaisių subrendimas užtrunka, jie gali pasireikšti šiame, kitame, ar bet kuriame iš ateities gyvenimų. *Čėtana *palieka pėdsaką mentaliniame sraute ir gali išlikti jame *karmos* potencialo (*kammasati*) pavidalu tūkstantį tūkstančių gyvenimų. Kai susidaro palankios sąlygos kažkuriai *karmai* duoti vaisių, ji ‘pabunda’ ir duoda atitinkamą rezultatą.

*Karmos* veikimo principą nėra sudėtinga suprasti. Išsivysčius pakankamą proto susitelkimą dieviškosios akies elemento pagalba arba praktikuojant Sąlygotą atsiradimą galutinio proto ir materijos lygmenyje, galima netgi matyti šį dėsnį savo paties protu. Tačiau visiškai, pilnai suprasti visų *karmų* sąryšį ir jų kompleksinį veiksmą yra tiktai Budos galioje. *Abhidhammoje karmos* yra suskirstomos į keturias grupes: pagal veikimą, pagal vaisiaus davimo eiliškumą, pagal vaisiaus davimo laiką ir pagal būties sferą, kurioje vaisius subręsta.

Pagal veikimą *karma* gali būti atgimimo (sąlygojanti naujo gyvenimo atsiradimą), palaikanti (palaikanti kitos *karmos* vaisių davimo procesą), trikdanti (trukdanti kitai *karmai* duoti rezultatus) ir panaikinanti (panaikinanti kitą *karmą*).

Pagal vaisiaus davimo eiliškumą mirties-atgimimo momentu: sunkioji (ji neišvengiamai duos vaisių kito atgimimo metu), artima (*karma*, padaryta arba atsiminta prieš pat mirtį), įpročio (*karma*, kuri dėl dažno atlikimo tapo įpročiu) ir likusi (pirmosioms trims kategorijoms nepriklausanti  *karma*).

Pagal vaisiaus davimo laiką: iš karto veiksminga (gali duoti vaisius šiame gyvenime), paskesnė (gali duoti vaisius kitame gyvenime), neterminuota (gali duoti vaisius bet kuriame iš vėlesnių gyvenimų) ir neveiksni (ta, kuri nebegali duoti rezultatų).

Pagal būties sferą, kurioje vaisius subręsta: nedora (jos rezultatas pasireiškia žemesniuose nei žmonių pasauliuose); dorovinga, priklausanti juslių sferai (žmonių ir dėvų pasauliams); dorovinga, priklausanti subtilios formos sferai (subtilios formos pasauliams); dorovinga, priklausanti beformei sferai (beformiams pasauliams).

*Karmos* vaisiaus pasireiškimas priklauso nuo aplinkybių, tik kai tam yra palankios sąlygos, viena ar kita *karma* duos rezultatų. *Karmos* gali stiprinti viena kitą, arba silpninti, arba iš viso panaikinti. Todėl *karmos* dėsnis nėra fatalistinis, mūsų dabartiniai veiksmai, dabartinės *karmos* įtakoja praeities *karmas*. Tad norėdami išvengti nedorų *karmų* rezultatų, turime atlikti kuo daugiau priešingų joms, dorovingų veiksmų.

*Karmos* dėsnio supratimas yra be galo naudingas teisingo požiūrio vystymui. Tas, kas supranta ir priima priežasties ir pasekmes dėsnį, niekad nepuls į nihilizmo kraštutinumą, į reiškinių priežastinio sąryšio neigimą bei manymą, jog gyvenimas baigiasi mirties atėjimu, o tai reiškia manymą, jog nėra veiksmų rezultatų, nėra nei gėrio, nei blogio ir galima daryti bet ką. Tai pat jis nepuls į kitą kraštutinumą - determinizmą, kai manoma, jog tai, kas nutinka, privalo nutikti, taigi visi įvykiai yra priversti nutikti, todėl laisva valia, arba moralinė atsakomybė už savo veiksmus neegzistuoja. Tas, kas gyvena išvien su *karmos* dėsniu, supranta, kad jis yra savo gyvenimo šeimininkas. Jis nebando suversi kaltę už gyvenimo problemas ir sunkumus ant ko nors kito, bet prisiima visišką atsakomybę už tai, ką patiria dabar arba patirs ateityje. *Karmos* dėsnio žinojimas motyvuoja ir paaiškina, kaip galime siekti laimingo gyvenimo.
