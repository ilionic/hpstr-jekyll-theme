---
layout: post
description: ""
category: "mokymas"
tags: [mokymas]
image:
  feature: headers/buddha-002.jpg
---

**Keturios tauriosios tiesos**

**_Cattāri ariyasaccāni_**

Visa Budos mokymo esmė gali būti suvesta į du nedalomus dalykus: keturias tauriasias tiesas ir aštuonialypį taurųjį kelią. Paskutunioji iš keturių tiesų yra kelias, vedantis į dukhos *(**pali dukkha)*  išnykimą, t. y. aštuonialypis kelias. O pirmoji aštuonialypio kelio sudedamoji dalis yra keturių tiesų supratimas. Tokiu būdu jie yra taip glaudžiai susiję, kad vienas negali būti be kito. Nežiūrint į tai, kad skirtingos budizmo mokyklos turi nevienodas tam tikrų mokymo aspektų interpretacijas, šie kertiniai tiesų ir kelio akmenys yra bendri joms visoms. Nuo pat pirmo pamokymo, kurį atbudęs Buda davė savo penkiems draugams, per visą 45 metų mokytojo karjerą jis nuolat, nenuilstamai, pakartotinai sakė:

1. Tai yra *dukha*.

2. Tai yra *dukhos* priežastis.

3. Tai yra *dukhos* išnykimas.

4. Tai yra kelias vedantis į *dukhos* išnykimą.

Tam, kad suprastume kas gi yra *dukha*, pažvelkime kaip ją apybrėžia Buda. Gimimas, senėjimas, ligos ir mirtis yra *dukha*, susidūrimas su tuo, kas nemiela, išsiskyrimas su, tuo kas miela, bei negauti to, ko norisi, irgi yra *dukha*. Trumpiau, penki prisirišimo komponentai (*pañcupādānakkhandha*) yra *dukha*. Paprastai šis terminas verčiamas kaip 'kančia', 'kentejimas', 'stresas', 'diskomfortas', 'bėda', 'sunkumas' ir panašiai. Bet nei vienas iš šių žodžių neatspindi *dukh**os* esmės. Ne tik nemalonios gyvenimo situacijos, bet ir tai, kas malonu, taip pat yra *dukha*. Sąlygotų dalykų pasaulyje viskas nuolat keičiasi, kaita ir buvimas budizme matomi kaip neatsiejami dalykai. Gyvenimas reiškia kaitą, kaita reiškia gyvenimą. Gyvenime nėra nieko kas būtų amžina, būtent tai ir yra *dukhos* esmė - nėra nieko, ko mes neprarastume. Mes gauname trokštamą daiktą ir nenorime jo prarasti - tai natūralu. Bet nepriklausomai nuo mūsų norų, tas daiktas kinta ir galiausiai arba jo, arba mūsų pačių galiojimo laikas pasibaigia - išsiskyrimas neišvengiamas. Nesustabdoma nuolatinės kaitos priespauda yra *dukha*. Ir tai yra pirmoji taurioji tiesa.

Paaiškinęs dukhą, Buda parodo ir jos priežastį. Tai yra su džiugesiu ir geismu susijęs troškimas, vedantis į pakartotiną būtį (atgimimą): juslinių malonumų troškimas, troškimas būti ir troškimas nebūti.

Pirmos dvi tiesos yra tai, ką mes turime pilnai pažinti, suprasti, kiaurai perprasti savo tiesiogine patirtimi tam, kad mums atsivertų trečioji tiesa: *dukhos* išnykimas. Buda ją aprašo kaip troškimo  visišką nusilpimą, išnykimą ir palikimą, jo atsisakymą ir nepriėmimą, išsilavinimą nuo jo. Tai yra viso budistinio kelio tikslas- nirvana *(pali nibbāna).*

Ir galiausiai, paaiškinus *dukh**ą*, jos priežastis bei išnykimą, Buda išdėsto kelią, kuris veda į trečiąją tiesą, dukhos nutrūkimą, nirvaną: aštuonialypį taurųjį kelią. Jo sudedamosios dalys yra:   

1. teisingas požiūris *(**sammādiṭṭhi**)*,

2. teisingas ketinimas *(**sammāsaṅkappo**)*,

3. teisinga kalba *(**sammāvācā**)*,

4. teisingas veiksmas *(**sammākammanto**)*,

5. teisingas pragyvenimo šaltinis *(**sammāājīvo**)*,

6. teisinga pastanga *(**sammāvāyāmo**)*,

7. teisingas sąmoningumas *(**sammāsati**)**,*

8. teisingas susitelkimas *(**sammāsamādhi**)*.
