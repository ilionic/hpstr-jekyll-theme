---
layout: post
category: mokymas
tags:
  - mokymas
image:
  feature: headers/buddha-002.jpg
published: true
---

**_Tiratana&Tisaraṇa_**

Buda, *Dharma* ir *Sangha* yra vadinami Trimis Brangenybėmis dėl to, kad, kaip ir brangenybės, jie pasižymi puikiomis, vertingomis savybėmis. Kai nuodugniai jas ištyrinėjęs žmogus pamato šias ypatingas, į išsilaisvinimą nuo gyvenimo kančių vedančias savybes, jis priima prieglobstį juose. Nuo paties Budos ir iki dabarties laikų šis žingsnis (prieglobsčio priėmimas Trijose  Brangenybėse) veikia kaip vartai į Budos mokymą. Jis atveria prieigą prie *Dharmos* visoje jos gilumoje ir plotmėje. Bet kas, kas priima tą mokymą, praeina pro šiuos vartus. Žmogus sakydamas:

*Buddhaṃ saraṇaṃ gacchāmi;*  
Aš priimu prieglobstį Budoje,  

*Dhammaṃ saraṇaṃ gacchāmi;*  
Aš priimu prieglobstį *Dharmoje*,  

*Saṅghaṃ saraṇaṃ gacchāmi.*  
Aš priimu prieglobstį *Sanghoje*,  

priima Budą kaip savo mokytoją, *Dharmą* kaip mokymą ir *Sanghą* kaip palaikymą sutelkiančią bendruomenę.
<!--break-->

**Buda**

Buda reiškia 'Atbudęs','Visiškai nušvytęs'. Buda nėra Dievas, pranašas, ar Dievo įsikūnijimas, jis yra tobuliausias iš žmonių, be mokytojo, savo paties pastangomis, atsikratęs visų proto nešvarumų, netobulumų ir įgavęs visas dorybes. Neturintis sau lygiųjų mokytojas, jis gali pateikti mokymą tokioje formoje, kad jis bus geriausiai suprantamas ir naudingas klausytojui. Kai mes priimame prieglobstį Budoje, mes priimame šį žmogų kaip tobuliausio tyrumo, išminties ir atjautos įkūnijimą, neprilygstamą mokytoją, kurį sekdami mes galime saugiai išeiti iš pavojų kupino  samsaros rato.

**_Dharma_**

Budos mokymas yra platus ir gilus kaip vandenynas. Paprastai jį vadiname *Dharma* (pali k. *Dhamma*). *Dharmos* sąvoka yra bendra daugeliui Indijos religijų ir filosofijų. Pagal Indijos filosofinę sistemą *Dharma* yra dalykų esmė, gilumoje glūdinti daiktų prigimtis, tai, kaip viskas yra, arba tiesa apie dalykus, tiesa apie pasaulį. *Dharma* taip pat yra gyvenimo būdas. Jei mes siekiame gyventi sveikai, nežalodami nei savęs, nei kitų, turime gyventi kartu su ta pasaulio tiesa.

Su *Dharma* susipažįstame per raštų skaitymą ir jų aptarimą su tai išmanančiais mokytojais.

*Dharmą*, kurios mokė Buda, galime suskirstyti į tris aiškias sritis:

* 'Žemiškųjų dalykų' *Dharma*. Tai yra pamokymai, susiję su tokiais klausimais: kaip darniai gyventi  šeimoje, visuomenėje, kaip tinkamai valdyti, kaip sutikti sunkias gyvenimo akimirkas, kas yra tikra draugystė, koks elgesys neša sėkmę bei palaimą ir pan.

* Su kitais gyvenimais susijusi *Dharma*. Tai yra pamokymai apie tai, koks elgesys veda į gerą, laimingą atgimimą ir koks veda į skausmingą {pažymėtina, kad budizme nėra amžino gyvenimo sąvokos, nėra amžino dangaus ar amžino pragaro, gyvenimas bet kuriame pasaulyje yra laikinas}.

* *Dharma* apie galutinį išsilaisvinimą. Tai yra pamokymai, susiję su aukščiausiu budizmo siekiu: visišku išsilaisvinimu nuo visų teršalų, nuo bet kokio nežinojimo, troškimo ir neapykantos, *Nirvanos*, išsilaisvinimu iš užburto atgimimų rato, samsaros, pažinimu.

Iš tiesų, tikrasis prieglobstis yra *Dharma*. *Dharma*, kurią mes randame raštuose, yra mūsų žemėlapis, kelrodė žvaigždė. Tam, kad pasiektume aukščiausią tikslą, turime vadovautis juose išdėstytomis nurodymais ir instrukcijomis bei daryti žingsnius tikslo link. Šių nurodymų paisymas ir kelio įgyvendinimas suteikia mums prieglobstį, nes tik praktika atves į galutinę ramybę. Bet tikrų tikriausias prieglobstis *Dharmoje* yra pati *Nirvana*, nes tik pasiekus tą nesalygotą, tyriausią, nekintančią ir amžiną realybę, mes esame laisvi nuo pavojų ir baimių, susietų su gyvenimu samsaroje.

**_Sangha_**

*Sangha* - šis žodis nusako vienuolių bendruomenę. Tik vienuolių dėka per šiuos daugiau nei 2,5 tūkst. metų nuo Gautamos Budos mokymo pradžios, *Dharma* vis dar yra žinoma pasauliui. Budos žodžiai vis dar gyvena žmonių širdyse. Vis dar esama žmonių, kurie sugeba pasiekti nežinojimo ir visų troškimų išnykimą.

Vienuolių *Sangha* prisiima atsakomybę tęsti praktikos tradiciją ir rodo kitiems, kad galutnis tikslas, *Nirvana*, yra lygiai taip pat pasiekiama šiandieną, kaip ir prieš tūkstantmečius. *Sangha* rūpinasi kanoninių tekstų išsaugojimu. Tie, kas nuo vaikystės įžengia į ordiną, mokosi raštų atmintinai, ir iki pat dabarties dienų, nepaisant technologijų išsivystymo, vis dar yra tokių, kurie žino vieną *Pitaką* (raštų 'krepšį'), ar net visą *Tipitaką* atmintinai. Taip yra užtikrinamas mokymų perdavimo tradicijos tęstinumas. Vienuolių *Sangha* turi ir kitą atsakomybę: mokymų praktinio taikymo išsaugojimas. Žinojimas, kaip pritaikyti teoriją praktikoje, ir tų žinių perdavimas kitiems yra tai, kas užtikrina *Dharmos* gyvavimą iki šių dienų.

Ši *Sangha* gali suteikti visiems, kas nori paskirti visą savo gyvenimą aukščiausiojo tikslo, Išsilavinimo, pasiekimui be pasaulietiško gyvenimo trikdžių, palankias išorines sąlygas bei reikalingą vadovavimą.

Bet žodis '*Sangha*' taip pat turi ir kitą reikšmę. Jis taip pat nusako nušvitusiųjų, tai yra tų žmonių, kurie tiesiogine patirtimi perprato Keturias tauriąsias tiesas, bendruomenę. Ir būtent šioje *Sanghoje* yra priimamas prieglobstis.

Tauriųjų *Sangha* tiesiogine patirtimi pažino svarbiausią, giliausią Budos mokymo esmę. Mokymas tapo tvirtai įsišaknijęs juose. Tai suteikia jiems galios ir sugebėjimą nukreipti kitus į tą patį tikslą. Būtent dėl šios priežasties jie ir gali tapti kitų prieglobsčiu.
